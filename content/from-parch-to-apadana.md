+++
title = "از پارچ تا آپادانا"
description = "روند توسعه توزیع پارچ تا آپادانا"
date=1403-08-10

category = "پارچ"
[taxonomies]
tags = ["پارچ"]

[extra]
author="سهراب بهدانی"
+++


# از پارچ تا آپادانا؛ داستان شکل‌گیری و توسعه

در دنیای توزیع‌های لینوکس، ایجاد توزیع جدید همیشه تلاشی جدی و پرچالش است. این داستان با **پارچ** آغاز شد؛ توزیعی بر پایه‌ی **آرچ‌لینوکس** که هدفش ساده‌سازی استفاده از آرچ برای کاربران حرفه‌ای و علاقه‌مندان به سیستم‌های مینیمال بود.

<!-- more -->



## چرا پارچ؟ چرا این نام‌گذاری؟

در ابتدا پارچ قرار بود صرفاً توزیعی باشه برای رفع نیاز‌های توسعه دهنده خودش، بعدها ما این رو به صورت عمومی منتشر کردیم، پارچ یک پروژه صرفاً برای **تفریح** هستش. 

در طول مسیر توسعه پارچ با کاستی‌ها و بلندی‌های زیادی روبرو شدیم، از ترول‌های اینترنتی تا حمایت جانانه دوستان خوبم که ازشون تشکر می‌کنم. 

هدف توسعه پارچ از ابتدا تا الان که پارچ ۳ ساله‌ شده دست‌خوش تغییرات خیلی زیادی بوده، از یک محصول **صرفاً برای رفع نیاز توسعه‌دهنده** تبدیل شده به یک توزیع آماده برای کاربران **فارسی زبان** و حتی کاربران **عرب‌زبان**.


خود کلمه پارچ مخفف **پرشین‌آرچ** هستش که یک نام‌گذاری صرفاً فان هستش که از طرفی خیلی‌ از دوستان بهش علاقمند شدن ولی از طرفی هم متأسفانه ترول‌های زیادی رو جذب کرد.


### پورت‌های چندگانه

![میم معروف](https://github.com/behdanisohrab/blogfa/raw/main/content/images/parchtoapadana/thememe.jpg)


کاملاً درسته، ما پارچ رو روی دستگاه‌های مختلفی اجرا کردیم. از رایانه‌های میزکار گرفته تا تلفن‌های همراه.

پارچ روی سرور، پارچ روی TvBox و حتی پارچ روی WSL 😁


همه این‌ها تجربیاتی شیرینی بودند که شدیداً باعث شدن چیزهای جدیدی یاد بگیریم، در ادامه می‌گم که به چه دردی می‌خورن 🙃

### طرح یک سوال مهم و اساسی!

اما در طول این مسیر، به یک سوال مهم رسیدیم: چی می‌شه اگه توزیعی از دل پارچ بیرون بیاد که برای استفاده عمومی‌تر طراحی شده باشه؟ اینطوری بود که **آپادانا** کلید خورد.

---

### آپادانا؛ نسخه‌ای تجاری و متفاوت

**آپادانا**، برخلاف پارچ که توزیعی کاملاً رایگان است، به‌عنوان یک پروژه تجاری هستش.
این توزیع که همچنان در مرحله توسعه و آماده‌سازی قرار داره، قراره که تجربه‌ای بهینه‌تر و کاربرپسندتر از پارچ ارائه کنه. آپادانا با بهره‌گیری از پایداری و ساختار مینیمال پارچ، توزیعی با تمرکز بر **میزکار KDE Plasma** خواهد بود که از چند جهت با پارچ متفاوت است.

یکی از مهم‌ترین نکاتی که در مورد آپادانا در نظر گرفته شده، **چرخه به‌روزرسانی ۶ ماهه** اونه که برخلاف پارچ و آرچ که از مدل **رولینگ ریلیز** یا انتشار مداوم پیروی می‌کنن، آپادانا با یک چرخه مشخص به‌روزرسانی عرضه خواهد شد. این چرخه ۶ ماهه به این معناست که کاربران آپادانا می‌توانند از پایداری و استحکام بیشتری برخوردار باشن و به‌روزرسانی‌ها و تغییرات عمده سیستم را به‌صورت دوره‌ای دریافت کنن.

---

### حالا چرا یک نسخه تجاری؟

اول از همه چون جای یک محصول تجاری اوپن‌سورس با پشتیبانی مستقیم داخل ایران کمبودش احساس میشه، شرکت‌هایی مثل ردهت از ارائه پشتیبانی خودداری می‌کنن و اکثراً محصولشون رو به روی ما بستن. **(آپادانا قرار نیست ردهت دوم باشه!)**

داخل کشورمون اقداماتی برای ایجاد یک توزیع‌تجاری انجام گرفت که متأسفانه هردو شکست خوردند که فکر می‌کنم آشنا باشید، توزیع‌های **زمین** و **سانا** که دلایلش بحث جداگانه‌ای داره :)


آپادانا قرار نیست همون مسیر رو طی **کنه** قراره حالا بیشتر درمورد ویژگی‌هاش صحبت کنیم.

---
## آپادانای همه فن حریف!

آپادانا قراره که ویژگی‌هایی داشته باشه که اکثر اقشار رو پوشش بده از کاربر خانگی با لایسنس رایگان تا کاربر تجاری با شرایط خاص که در ادامه بیشتر صحبت می‌کنیم.

### چهار نسخه آپادانا برای کاربردهای متفاوت

آپادانا قرار است در **چهار نسخه متفاوت** عرضه شود که هر یک برای نیازهای خاصی طراحی شده‌اند:

1. **نسخه‌ی ایموتبل (Immutable)**: این نسخه برای کسانی طراحی شده که به دنبال یک سیستم پایدار و مقاوم در برابر تغییرات هستند. سیستم ایموتبل تضمین می‌کند که داده‌ها و تنظیمات اصلی سیستم بدون تغییر باقی بمانند.

2. **نسخه‌ی غیرایموتبل (Non-Immutable)**: برای کاربرانی که به آزادی بیشتری در تغییرات سیستم نیاز دارند و می‌خواهند کنترل بیشتری روی تنظیمات و نصب نرم‌افزارها داشته باشند.

3. **نسخه‌ی خانگی (Home Edition)**: این نسخه با تمرکز بر کاربران خانگی طراحی شده است و قصد دارد تجربه کاربری ساده و روانی را برای استفاده روزمره فراهم کند.

4. **نسخه‌ی سرور (Server Edition)**: این نسخه برای کاربردهای سرور و تجاری ارائه می‌شود و دارای پایداری و امنیت بالاتری خواهد بود که نیازهای شرکت‌ها و سازمان‌ها را پوشش دهد.


### فقط همین؟
نه! هر نسخه از آپادانا یک سری ویژگی خاص دیگه رو هم داره، مثلاً ما برای آپادانا چیزی رو داریم تحت عنوان سیستم **مادر و فرزند** که سیستم‌مادر دست سیستم‌ادمین یک شرکت و سیستم فرزند دست کارمند هستش، به‌روزرسانی ها و تنظیم کردن سیستم‌ها توسط سیستم مادر صورت می‌گیره که این امر علاوه‌بر افزایش امنیت، ریسک خرابی در آپدیت دستی و دست بردن به سیستم رو تا حدود زیادی کاهش میده!

### چشم‌انداز توسعه آپادانا

توسعه آپادانا چندوقتی هستش که شروع شده، ما در ماستادون برای آپادانا یک حساب ساختیم و همینطور وبسایت آپادانا رو به صورت موقتی هاست کردیم.

[ماستادون](https://fosstodon.org/@apadana)

[وبسایت آپادانا](https://apadanalinux.ir)

[کانال تلگرامی](https://t.me/apadanalinux)


#### آلفای آپادانا

به زودی اولین نسخه آلفا از آپادانای ایموتبل با میزکار پلاسما برای تست کردن عرضه میشه، نمی‌خوام زیاد اسپویل کنم ولی منتظرش باشید، خیلی از ویژگی‌ها رو رلیز به رلیز اضافه می‌کنیم :)

---

این مسیر از **پارچ** تا **آپادانا** بود، شاید کم نوشته باشم نمی‌دونم حرف زیاد دارم ولی نمی‌دونم چطور بنویسم :))))

صدالبته، منتظر اخبار جدید از توسعه این دو توزیع از سمت ما باشید :)
